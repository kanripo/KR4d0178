# -*- mode: mandoku-view; -*-
#+TITLE: 北海集
#+DATE: 2015-08-24 23:57:40.664114
#+PROPERTY: ID KR4d0178
#+PROPERTY: BASEEDITION WYG    
#+PROPERTY: JUAN 卷二十六
<pb:KR4d0178_WYG_026-1a>¶
欽定四庫全書¶
　北海集巻二十六　　　　宋　綦崇禮　撰¶
　　表¶
　　　代范宗尹辭免叅知政事表¶
引當言路方愧空餐進貳政機遽容充任令出雖難於¶
反汗憂深猶切於循墻敢露愚𠂻仰干聰聼臣某中謝¶
伏念臣奮由一介被遇三朝得於射䇿之初識其無隠¶
擢在可言之地許以不欺厯長諌垣驟持從橐屬乾坤¶
<pb:KR4d0178_WYG_026-1b>¶
之震蕩僅免誅夷眇江海以流離未知報効豈謂大明¶
之照亮兹小已之誠綸掖代言方從收召霜臺執法俄¶
俾超踰力難振於頹綱言莫禆于聖智忽驚嚴命延寘¶
近司顧囏難險阻之中孰當大任豈輔弼疑丞之選可¶
用非才時危敢計于愛身器小實虞于誤國周章自省¶
顛倒失容伏望皇帝陛下曲軫皇慈俯囬睿鑒改圖賢¶
徳冀多難之可安罷退妄庸庶煩言之克弭陳詞良確¶
得請是期¶
<pb:KR4d0178_WYG_026-2a>¶
　　　代賈公正謝淮東提舉茶鹽到任表¶
參佐罔功未上大農之最光華設寵遽叨膚使之榮莅¶
事云初撫躬知愧臣某中謝伏念臣才非特立恩自賞¶
延挾冊讀書莫繼箕裘之緒抗塵走俗備甞州縣之勞¶
綆短固難於汲深器小奚堪於受大偶逃曠敗寖與使¶
令出貳便藩頗識詔條之意入丞劇寺粗知調度之冝¶
方睿聖之中興屬邦家之多難維富國强兵之術盖時¶
務之所先顧摘山煑海之饒實利源之攸出豈意選掄¶
<pb:KR4d0178_WYG_026-2b>¶
之際乃容罷懦之資驛騎徐驅並長淮而無阻鴛班同¶
簉奉清蹕以非遥自省遭逢抑何徼倖此盖伏遇皇帝¶
陛下天資勇智躬履儉勤因巡省以治兵將見周宣之¶
復古慎疇咨而遣使上追堯帝之知人眷兹近部之優¶
庸試小臣之用遇加識擢俾勸事功敢不仰體焦勞俯¶
鞭駑蹇察吏能之勤惰期嵗入之豐餘宵旰分憂懼難¶
勝於緜薄米鹽陳力期少補於隆平¶
　　　代林積謝知平陽軍到任表¶
<pb:KR4d0178_WYG_026-3a>¶
皇華將命已甘失職之誅皂盖領條更誤承流之寄始交¶
符印祗見吏民布上徳之寛矜合衆情之鼓舞臣某中謝¶
伏念臣生由遐逺出遘昌眀挾冊讀書徒守古人之糟粕¶
抗塵赱俗莫追當世之英豪分沉州縣之勞望絶功名之¶
㑹閒承人乏偶玷主知付一道之澄清荐更使指預九重¶
之臨遣再對天光念遭遇之良難思激昻而自効弗究馳¶
驅之力遽従簡汰之科敢謂記憐猶加選用甫上使臣之¶
節還紆太守之章惟先朝晉邸之舊藩實上世唐堯之故¶
<pb:KR4d0178_WYG_026-3b>¶
國民淳俗樸尚存勤儉之風地廣物饒猶賴撫循之政頃¶
隸按臨之部尚求利病之原既頗悉於人情庻靡勞於吏¶
治夫何僥倖乃獲便安此盖伏遇皇帝陛下智日普臨仁¶
天廣覆酌變通而新庶政明廢置以馭羣臣謂奉使無功¶
盍擇材而更理顧字民有素俾守土以觀能特假名城用¶
圗報效丘山恩重螻蟻命輕臣謹當氷蘖持心駑駘竭力¶
逺慕循良之蹟仰寛仁聖之憂課十縣之繁敢憚米鹽之¶
細上三年之㝡冀収毫髪之多¶
<pb:KR4d0178_WYG_026-4a>¶
　　　代鄭㲄謝除御史中丞表¶
備七人之上列乆尸諌省之員總三院之大綱伏忝憲¶
䑓之長超踰已甚憂責彌深避寵命以無從撫危躬而¶
増懼臣某中謝伏念臣器難受大才不及中由管庫之¶
卑㣲預朝廷之任使濫當言責屬此囏虞奉白簡以抨¶
彈徒有怨仇之積伏青蒲而規勸愧無獻替之稱罪已¶
著于丘山功靡陳于毫髪宜從譴斥更誤褒升方今國¶
歩未夷皇家多故敵王所愾外雖倚于爪牙誥國之姦¶
<pb:KR4d0178_WYG_026-4b>¶
内實資於耳目必得力能厭難名可折衝不吐剛而茹¶
柔俾繩愆而糾謬庶張國法先振主威曽何妄庸乃堪¶
掄選此盖伏遇皇帝陛下紹登大寳光御丕圗乃聖乃¶
神固有生知之性克岐克嶷共瞻天縱之姿奉慈訓於¶
東朝布英才於言路過收舊物使率乃僚臣敢不祗服¶
訓辭激昻懦守見無禮者必擊期少舉於頹綱知有命¶
而不囬誓益堅扵晚節¶
　　　代鄭㲄謝依同知樞宻院恩表數¶
<pb:KR4d0178_WYG_026-5a>¶
位列中樞既被非常之遇寵均近輔更叨越次之恩荷¶
徳不貲撫躬罔措中謝伏念臣器㣲有限量狹易充參¶
法從之華竊榮名于祕殿賛本兵之寄預宻議于籌帷¶
雖任階廊廟之崇顧班在疑丞之後惟器名之不假視¶
資望以猶輕國有彛章禮存異數於臣侈矣敢妄意於¶
殊私何錫予之是齊肩於同列此盖伏遇皇帝陛下受¶
天申命圖國中興眷兹政事之聫同任囏難之責用均¶
上賜俾一乃心小才不離小官已愧超陞之異大言則¶
<pb:KR4d0178_WYG_026-5b>¶
望大利敢忘報稱之難¶
　　　代李邦彦謝先少師賜諡宣簡表¶
恩賁寳符載舉追榮之典寵紆華衮特頒忠節之褒霑¶
厚澤于九原藹遺芳于千載婺孤感涕松檟生輝臣某¶
中謝若昔聖謨且循周道謂叙勲而累行必考諡以尊¶
名為恵若康㫁一言而可定合文與獻應二法以無嫌¶
慰孝子慈孫之心作忠臣義士之勸欲有聞于永世宜¶
不愧于平時伏念先臣某生忝聖民學知儒業逢清時¶
<pb:KR4d0178_WYG_026-6a>¶
之宴樂保白首之康寜蓄徳不施莫展濟時之畧教忠¶
弗倦僅收訓子之功持從橐於甘泉稱善人于鄉里上¶
方貴齒天不假齡陪冊府之英㳺玉輦曽回于舜目冠¶
河圖之禁軄蜜章深惻于堯言荐因愚息之恩進守孤¶
卿之號殊私未慗異數繼頒爰稽追勸之文庸致寵嘉¶
之意小言望小利視功名已謝于前生大行遇大名顧¶
道徳乃彰于身後弗自有司之義俾為人子之光存沒¶
與榮戚疏均嘆此盖伏遇皇帝陛下篤忠信而恤老秉¶
<pb:KR4d0178_WYG_026-6b>¶
明哲以知人禮務始終軫至仁于疇昔言為褒貶著大¶
法于將來念耆龎宿齒之臣有浚達直行之節過形聖¶
訓兼錫美稱述士誄而有傳書史篇而不朽臣銜哀未¶
既拜賜増悲志在顯親已極揚名之義身當許國但堅¶
移孝之誠¶
　　　代李邦彦謝起復表¶
倚廬梓里方深何怙之懐出綍楓宸遽復頻虗之促以¶
僅存之殘息而使之陪國論以已試之空官而責其賛¶
<pb:KR4d0178_WYG_026-7a>¶
治功懇避無從兢惶罔措臣伏念奮身踈逖逢時休明¶
親膺睿聖特逹之知服在左右疇咨之列俯殫末技顧¶
玩嵗愒日以無聞仰跂清光惟奉令承教之不暇知力¶
㣲而勝重果福過以灾生雖保全允頼於皇慈而禍釁¶
難逃於天罰未究循陔之養忽纒陟岵之悲曲軫宸心¶
特優恤典冠隆名於五閣肆推蜜印之褒庀襄事於九¶
原仍厚軺車之委松楸改色閭里生輝不㤀孤苦之身¶
毎示記存之意奪情以起捐日以需甫終哭踊之期申¶
<pb:KR4d0178_WYG_026-7b>¶
命維綱之舊哀情累上天聴莫回夫何待盡之㣲生乃¶
冒非常之異數洒寳章而關天運載紆紫詔之温頒馹¶
騎以冀星馳荐枉皇華之重扶力前趍於嚴召疏恩亟¶
對於便朝玉色賜憐徳音甚渥諭以顯親之大勉其許¶
國之方履地戴天奚勝跼蹐摩頂至踵盡出生成矧兹¶
筦轄之司實佐鈞衡之任念齪齪備員之乆已愧罔功¶
豈皇皇衘恤之中敢云善職兹荷龍光之渥更慚䑕技¶
之窮此盖伏遇皇帝陛下禮以使臣道無棄物深顧邦¶
<pb:KR4d0178_WYG_026-8a>¶
家之計聿嚴輔翼之圖矧制服以情當致三年之愛然¶
斷恩以義寜逃二事之嫌爰俾從權靡容退處寵靈横¶
被感涕交流臣敢不恭體殊私益堅素守收思慮於摧¶
裂荒迷之後勞筋骸於憂傷毁瘠之餘貪祿何心忍死¶
但從於王事教忠在耳捐生期報於君恩¶
　　　代謝江東轉運使表¶
襆被去曹罷列郎官之宿褰帷行部復馳使者之星董¶
長江漕運之權付十郡澄清之寄恩隨責重感與懼并¶
<pb:KR4d0178_WYG_026-8b>¶
臣某中謝伏念臣生本寒郷世皆儒業學三冬而射䇿¶
甞妄意於英㳺展四體以效官但徒勞於吏役時哉易¶
失老矣何為頃叨薦鶚之聞驟玷握蘭之選屬衣冠而¶
南渡偕父子以同奔脱此一身瀕于萬死顧險阻囏難¶
之備厯僅保殘年且憂傷衰病之交攻可當劇務幸聞¶
汰免謂獲退閑敢言簡記之私更被光華之遣矧六飛¶
駐蹕不忘北顧之圖而列戍臨江方謹南侵之備師屯¶
甫集饋餉實繁冝資心計之能無乏軍湏之給乃容衰¶
<pb:KR4d0178_WYG_026-9a>¶
憊尚預使令此盖伏遇皇帝陛下明哲生知聖神天縱周¶
王復古挺興衰撥亂之姿唐帝知人廣因能任官之道初¶
營江表首命使臣博訪庻僚俯収一介謂煮海採山之政¶
甞所按臨彼飛芻挽粟之方冝知利病肆加誤寵将責成¶
功臣敢不澡瀹初心激昻晚遇愛人節用仰推上聖克勤¶
儉之風祝國裕民願講前賢知取予之術¶
　　　代宰執賀順州進枸杞表¶
靈根夜吠變異質於千年驛騎朝馳薦聖人之萬夀眷荒¶
<pb:KR4d0178_WYG_026-9b>¶
裔沉藏之久實王師恢復之初物豈無知時如有待臣某¶
中賀臣聞神仙不可以學得至道不可以情求訪雲海之¶
三山殆為虚語候金丹之九轉安覩成功與其捕影以徒¶
勞孰若清心而自至惟養生之上藥著却老之嘉名夙標¶
農帝之書雜見道家之記騐西河之遺法盖推服餌之良¶
詢南丘之故封厥有延長之益能致飛仙之變化更傳伏¶
狗之精英方士搜竒歎窮年而未遇邉臣効異得具體以¶
來歸疑彼舐鼎之留形宛若結芻而取象天心埀佑上符¶
<pb:KR4d0178_WYG_026-10a>¶
所屬之辰地寳儲休下見始開之境帝齡兆永國祚增¶
隆恭惟皇帝陛下體妙希夷凝神昭曠四海覿亨嘉之¶
㑹羣生躋仁夀之區城彼朔方允合天人之望震于珎¶
物是興草木之祥式彰闢國之符益衍後天之算遺一¶
丸而生羽翼笑魏君誇誕之詞名百物而埀衣裳協帝¶
祖神靈之徳事光簡策懽動搢紳臣等佐治無功逢辰¶
有幸數北州之貢既觀夀物之竒占南極之躔佇奏老¶
人之瑞¶
